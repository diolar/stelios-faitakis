---
templateKey: blog-post
locale: el
title: Συμμετοχή στη Διεθνή Έκθεση Τέχνης The Tides of the Century, Ocean Flower
  Island, Hainan, China - ΜΑΙΟΣ 2021
date: 2022-05-07T17:38:55.315Z
description: >-
  Η Ελλάδα αναδείχτηκε Τιμώμενη χώρα στην Διεθνή Έκθεση Τέχνης The Tides of the
  Century

  – στο νησί Ocean Flower, η οποία ξεκίνησε επίσημα στις 20 Μαΐου 2021, στην Hainan της

  Κίνας. Η έκθεση εγκαινιάστηκε στο νησί Ocean Flower και εκτείνεται σε 7 μουσεία με 176 έργα 95 καλλιτεχνών από 24 χώρες.
featuredimage: /img/kina.jpg
---
Η Ελλάδα αναδείχτηκε Τιμώμενη χώρα στην Διεθνή Έκθεση Τέχνης The Tides of the Century – στο νησί Ocean Flower, η οποία ξεκίνησε επίσημα στις 20 Μαΐου 2021, στην Hainan της Κίνας. Η έκθεση εγκαινιάστηκε στο νησί Ocean Flower και εκτείνεται σε 7 μουσεία με 176 έργα 95 καλλιτεχνών από 24 χώρες. Η έκθεση της Τιμώμενης Προσκεκλημένης Χώρας τιτλοφορείται «Θέσις-Αντίθεσις-Σύνθεσις. Στην τροχιά των αλλαγών» και η ανάδειξη της Ελλάδος προέκυψε από διαγωνιστική διαδικασία στην Κίνα. Η ιδέα και η επιμέλεια της
έκθεσης ανήκει στην κυρία Κατερίνα Κοσκινά, με την υποστήριξη της ΑΜΚΕ ΠΟΛΙΤΕΣ.

Η Ελληνική έκθεση φιλοξενείται στο Κτήριο 6, το οποίο είναι αφιερωμένο εξολοκλήρου στην Ελλάδα. Οργανώνει σε ένα ενιαίο αφήγημα μια σειρά περισσότερων από 50 διαφορετικών έργων (γλυπτά, εγκαταστάσεις, βίντεο, πολυμεσικά έργα και ψηφιακή τέχνη)
από 34 σύγχρονους Έλληνες ή ελληνικής καταγωγής καλλιτέχνες, καθώς και από
πρωτοεμφανιζόμενους καλλιτέχνες που χρησιμοποιούν τις πιο πρόσφατες τεχνολογίες.
Επιπλέον, έχουμε προσκαλέσει το Διεθνές Φεστιβάλ Ψηφιακών Τεχνών της Ελλάδας (ADAF)
για να παρουσιάσει video ταινίες περισσότερων από 20 καλλιτεχνών σε ειδικά
διαμορφωμένο χώρο στην πρώτη αίθουσα του Κτηρίου που αποτελεί τον «προθάλαμο»
της έκθεσης.

Η Ιδέα της Έκθεσης: Ήδη από την αρχαιότητα η Ελλάδα αναγνωρίζεται ως μία χώρα ανοιχτή στα κοινωνικά αιτήματα και τον πολιτισμό, όπου οι ιδέες διαχέονται, συζητούνται και
ευδοκιμούν. Ο διάλογος υπήρξε πάντα η βάση της επικοινωνίας με τους άλλους αλλά και ο
ακρογωνιαίος λίθος όλων των επιτευγμάτων του Ελληνικού πολιτισμού όπως της
φιλοσοφίας, των επιστημών, της τέχνης, και βεβαίως η βάση της δημοκρατίας. Λίγες χώρες
μπορούν να συγκριθούν με την Ελλάδα ως προς την διεύρυνση και διασπορά του
πολιτισμού μέσω του διαλόγου και της πολιτισμικής αλληλεπίδρασης.

Σύμφωνα με την Επιμελήτρια κυρία Κατερίνα Κοσκινά, «η θεματική της έκθεσης του
Ελληνικού Περιπτέρου «Θέσις-Αντίθεσις-Σύνθεσις. Στην τροχιά των αλλαγών» προέκυψε
από την κοινή παραδοχή ότι ο αρχαίος Ελληνικός και Κινεζικός πολιτισμός, έχοντας
καθορίσει και διαμορφώσει πολιτισμούς πέραν των συνόρων τους, μοιράζονται πολλά
κοινά στοιχεία στην αναζήτησή τους για την κατανόηση του Κόσμου. Και για τους δύο
πολιτισμούς, ο Κόσμος δεν περιοριζόταν στην γη και τον φυσικό κόσμο αλλά περιέκλειε και
τον πολύ ευρύτερο, περίπλοκο, απροσπέλαστο Κόσμο και το Σύμπαν. Η δομή της Ελληνικής
έκθεσης βασίζεται στην διαλεκτική μέθοδο, κατά την οποία η ροή του χρόνου και των
αλλαγών εκδηλώνεται σε τρία εξελικτικά στάδια, «Θέση-Αντίθεση-Σύνθεση», τα οποία
εδράζονται στην Αρχαία Ελληνική Φιλοσοφία, και ειδικότερα στην Σωκρατική μαιευτική
μέθοδο. Επιπλέον, μεταφέρει στον επισκέπτη την αρχαία ελληνική ιδέα της αέναης κίνησης
η οποία ωθεί την ανθρωπότητα να δεχτεί και να συμμετάσχει ενεργά στην ιδέα της
αλλαγής. Αυτή η άποψη δεν διαφέρει από την αντίληψη περί Γιν και Γιανγκ της Κινεζικής
φιλοσοφίας και κοσμολογίας.

![](/img/kina_ekthesi.jpg)

![](/img/photo_of_building_number_6_1.jpg)

Photo Credits: [Athens Voice](https://www.athensvoice.gr/culture/arts/713483_i-katerina-koskina-taxideyei-tin-elliniki-tehni-stin-kina)